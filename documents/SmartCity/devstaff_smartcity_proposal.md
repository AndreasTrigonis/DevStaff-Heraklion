# Προτάσεις του Devstaff Community πάνω στο Στρατηγικό Σχέδιο του Δήμου Ηρακλείου για την «Έξυπνη πόλη»

## Η κοινότητα του Devstaff
Πρόκειται για τη μεγαλύτερη κοινότητα προγραμματιστών στην Κρήτη, με περισσότερα από 250 μέλη, η πλειονότητα των οποίων είναι επαγγελματίες υψηλής εξειδίκευσης του κλάδου τεχνολογίας και παραγωγής λογισμικού. Σκοπός της κοινότητας είναι η γνωριμία και οι συμπράξεις των μελών της, η προώθηση της εκπαίδευσης σε προγραμματιστικά θέματα, η άμεση μετάδοση της πληροφορίας, ευκαιριών εργασίας κ.α.

Περισσότερες πληροφορίες για τις δράσεις της κοινότητας στους συνδέσμους:
* https://devstaff.gr/
* https://github.com/devstaff-crete/DevStaff-Heraklion
* http://www.meetup.com/DevStaff-A-Developer-Community-Gathering-In-Crete/
* https://www.facebook.com/Devstaff/

## Πρόταση 1: Ευρυζωνικότητα και σύνδεση στο διαδίκτυο
Με βάση επίσημες στατιστικές της Ε.Ε. η διαθεσιμότητα σε διαδικτυακές συνδέσεις ταχύτητας 30Mbps είναι σε ποσοστό 36% των νοικοκυριών. Το αντίστοιχο ποσοστό αγγίζει το 71% για το μέσο όρο της Ε.Ε. Σε πολλές περιοχές του Ηρακλείου οι ταχύτητες σύνδεσης το internet είναι χαμηλές ενώ μπορεί να είναι χαμηλή και η ποιότητα της σύνδεσης με συχνές αποσυνδέσεις κλπ. Υπάρχουν αρκετές επιχειρήσεις τεχνολογίας στο Ηράκλειο οι οποίες προσπαθούν να αναπτύξουν εξωστρέφεια και να αποτανθούν σε πελάτες στο εξωτερικό. Για να είναι αυτές οι προσπάθειες επιτυχημένες, οι εταιρείες αυτές έχουν τη δυνατότητα να χειριστούν και να ελέγξουν ένα σύνολο από παραμέτρους, όπως οι τρόποι προσέγγισης, ο εξοπλισμός επικοινωνίας, το software επικοινωνίας κ.α. Αυτό που δε μπορούν να ελέγξουν είναι το μέσο διασύνδεσης, οι ευρυζωνικές τους συνδέσεις, οι οποίες είναι πολύ συχνά αναξιόπιστες. Ο Δήμος μπορεί να μεριμνήσει για τη βελτίωση των σχετικών υποδομών ή ακόμα και να ασκήσει τις κατάλληλες πιέσεις προς τους τηλεπικοινωνιακούς φορείς προκειμένου να παρέχουν αρτιότερες υπηρεσίες στα πλαίσια και της προσπάθειας ανάδειξης της πόλης του Ηρακλείου σε Technology Hub.

## Πρόταση 2: City branding
Σαν κοινότητα τεχνολογικού προσανατολισμού θα θέλαμε να δούμε το Ηράκλειο να αποκτήσει εξωστρέφεια σαν πόλος έλξης συγκεκριμένου τεχνολογικού κοινού και ατόμων υψηλής εξειδίκευσης, όπως προγραμματιστών και επαγγελμάτων πληροφορικής. Πρόκειται για μία ιδιαίτερα εύρωστη κοινωνική ομάδα, η οποία έχει την ιδιαιτερότητα - όλο και περισσότερο - ότι μπορεί να εργάζεται απομακρυσμένα. Αυτό σημαίνει ότι μπορεί να επιλέγει να διαμένει σε ένα μέρος με καλή ποιότητα ζωής, καλό κλίμα, κλπ., όπως η Κρήτη, καθώς και να επιλέγει με ποιους εργοδότες συνεργάζεται ανά τον κόσμο. Η ύπαρξη πληθώρας επιχειρήσεων τεχνολογίας, ιδρυμάτων εκπαίδευσης με σχολές με τεχνολογικό προσανατολισμό, ιδρυμάτων έρευνας, καθώς και incubators όπως το Step-C, αλλά και η διοργάνωση σχετικών συνεδρίων και εκδηλώσεων, αποτελούν στην παρούσα φάση μια μοναδική ευκαιρία για την πόλη μας να αναδειχθεί σε Technology Hub. Η ανάδειξη της πόλης σε Τεχνολογικό Κέντρο, σε συνδυασμό με την προβολή των σταθερών ποιοτικών χαρακτηριστικών της ιστορικότητας, του φυσικού περιβάλλοντος και του κλίματος θα δημιουργήσουν μια πολύ δυνατή εικόνα για την προσέλκυση συνεδριακού τουρισμού αλλά και μόνιμων κατοίκων της πόλης.

### Πολιτισμός
Ένα σημαντικό στοιχείο για την προσέλκυση του ειδικού κοινού που αναφέρουμε παραπάνω είναι ο πολιτισμός της περιοχής, όπως αυτός αποτυπώνεται στην καθημερινότητα των κατοίκων, αλλά και στα πολιτιστικά δρώμενα της πόλης.

**Gender neutrality - racism-free society - tolerance to difference**: Οι ενδιαφερόμενοι επισκέπτες και κάτοικοι του Ηρακλείου θα πρέπει να βρουν στην πόλη μας μια κοινωνία όπου υφίσταται ισότητα ανάμεσα στα δύο φύλα, ισότητα ανάμεσα στις φυλές, χωρίς την ύπαρξη ρατσιστικών φαινομένων, όπου η ασφάλεια και η ισονομία είναι δεδομένη για όλους. Εδώ περιλαμβάνεται και η πλήρης αποδοχή ατόμων με διαφορετικό σεξουαλικό προσανατολισμό, θέμα που αποτελούσε ταμπού για την κοινωνία του Ηρακλείου τα προηγούμενα χρόνια. Η ύπαρξη τέτοιων διακρίσεων αποτελεί ξεκάθαρο χαρακτηριστικό μίας κοινωνίας αναχρονιστικής / οπισθοδρομικής και πιστεύουμε ότι είναι ξεκάθαρα αντίθετη στο πνεύμα “Smart City”

**Πολιτιστικά - αθλητικά δρώμενα**: Το ειδικό κοινό που αναφέρουμε και θέλουμε να προσελκύσουμε είναι πολλές φορές άτομα με ενδιαφέρον και παιδεία στον πολιτισμό και τον αθλητισμό. Έχουν, όπως πολλοί από εμάς, την ανάγκη να ενταχθούν σε ομάδες και να συνεχίσουν και να εξελίξουν τις δραστηριότητες τους που μπορεί να είναι κάποιο άθλημα, συμμετοχή σε ομάδα μουσικής / χορού / εικαστικών / φωτογραφίας κλπ, παρακολούθηση σχετικών σεμιναρίων / εκπαίδευσης και εκδηλώσεων. Είναι σημαντικό να έχουν ενημέρωση για όλα τα παραπάνω, να μπορούν εύκολα να βρουν τους ανθρώπους με τους οποίους θα πρέπει αν επικοινωνήσουν, ενώ μπορούν και οι ίδιοι πολλές φορές να έχουν μεγάλη συνεισφορά στους τομείς αυτούς έχοντας προηγούμενη εμπειρία.

Υπάρχουν ακόμα σημεία πολύ σημαντικά που θα πρέπει αν καταγραφούν αλλά ίσως δεν άπτονται των ενεργειών του Δήμου, όπως θέματα οδηγικής συμπεριφοράς, εξυπηρέτησης στις κρατικές υπηρεσίες, φορολογικό και επενδυτικό περιβάλλον της χώρας κ.α.

### Startup friendly περιβάλλον
Ένα ακόμα θέμα που πρέπει να συμπεριλιφθεί είναι η δημιουργία περιβάλλοντος φιλικού προς επιχειρήσεις startup. Το σχέδιο θα μπορούσε να προβλέπει την ύπαρξη μηχανισμών για να έρθουν κοντά οι νέες startup τεχνολογικές επιχειρήσεις της χώρας μας, με τις υφιστάμενες παραδοσιακές επιχειρήσεις της πόλης με τελικό στόχο την εξυπηρέτηση και τη βελτίωση της ποιότητας ζωής των πολιτών.

Χαρακτηριστικά παραδείγματα είναι:
* Startup διαχείρισης θέσεων parking (mobile app) με επιχειρήσεις parking του Ηρακλείου.
* Startup διαχείρισης ανακυκλώσιμων υλικών (web app) με επιχειρήσεις συγκέντρωσης και επεξεργασίας ανακυκλώσιμων υλικών.
* Startup διαχείρισης μέσων μεταφοράς, όπως ταξί, με επιχειρήσεις ταξί.

Τα παραδείγματα είναι πολλά και δε σταματούν εδώ. Αυτό που λείπει είναι ένας τρόπος προσέγγισεις μεταξύ αυτών των δύο ειδών επιχειρήσεων.

## Πρόταση 3: Σύνδεση εκπαίδευσης, έρευνας και επιχειρηματικότητας
Εντός της κοινότητας μπορούμε εύκολα να διαπιστώσουμε το κενό και τις αποστάσεις που έχουν δημιουργηθεί ανάμεσα στις επιχειρήσεις τεχνολογίας του Ηρακλείου και τα ιδρύματα τριτοβάθμιας εκπαίδευσης, όπως Πανεπιστήμιο / ΤΕΙ και τους ερευνητικούς φορείς, όπως το ΙΤΕ. Υπάρχει η ανάγκη για σύγκλιση ανάμεσα στους παραπάνω φορείς με πολλαπλά οφέλη για καθένα από αυτούς. Σε αυτό τον τομέα υπάρχει ένα σύνολο προτάσεων που παραθέτουμε.

Οι εταιρείες τεχνολογίας του Ηρακλείου αποτελούν κάποιες από τις πιο γρήγορα αναπτυσσόμενες επιχειρήσεις του τόπου, με έντονη εξωστρέφεια και παρουσία σε άλλες χώρες. Λόγω της ανάπτυξης αυτής χρειάζονται συχνά νέο προσωπικό και είναι χαρακτηριστικό ότι στην κοινότητα έχουν δημοσιευθεί αυτή τη στιγμή 14 αγγελίες εργασίας που δύσκολα καλύπτονται. Για την κάλυψη των θέσεων αυτών και σαν δράσεις καταπολέμησης/περιορισμού της ανεργίας προτείνουμε:

1. Τη μεθοδική και τακτική διοργάνωση γεγονότων τύπου “Tech Career Days” όπου οι επιχειρήσεις θα έρχονται κοντά με τους ενδιαφερόμενους και θα γνωρίζονται εκατέρωθεν.
2. Ενίσχυση του Γραφείου Διασύνδεσης του Πανεπιστημίου Κρήτης ώστε να έχει μια άμεση, ζωντανή και ανοιχτή διεπαφή με τις επιχειρήσεις του Ηρακλείου, να καταχωρεί ηλεκτρονικά και να παρουσιάζει αποτελεσματικά στους φοιτητές οι διαθέσιμες θέσεις εργασίας υψηλής τεχνολογίας ή/και υψηλής εξειδίκευσης στο Ηράκλειο.
3. Ημερίδα δικτύωσης ερευνητών και επιχειρήσεων σε 6μηνη ή, αν δεν είναι εφικτό, ετήσια βάση. Τέτοια γεγονότα μπορούν να φέρουν κοντά ερευνητικά εργαστήρια και επιχειρήσεις, να ξεκινήσουν νέες συνεργασίες, να διαπιστωθούν ανάγκες και κενά της μίας πλευράς τα οποία μπορεί να καλύπτονται από την άλλη κ.ο.κ. Ακόμη, στα Ευρωπαϊκά Προγράμματα που τρέχουν στο ΙΤΕ υπάρχει τα τελευταία χρόνια η ανάγκη ύπαρξης κοινοπραξιών ανάμεσα σε ερευνητικά κέντρα, εκπαιδευτικά ιδρύματα, μεγάλες και μικρομεσαίες επιχειρήσεις. Η προσέγγιση των φορέων αυτών μπορεί να προσφέρει καλύτερες ευκαιρίες για ευρωπαϊκά projects και νέες συνεργασίες.

## Πρόταση 4: Προσέλκυση και εκπαίδευση νέων στο χώρο της τεχνολογίας
Στα πλαίσια των δραστηριοτήτων του, το DevStaff Community έχει εμπλακεί ή/και οργανώσει (μεμονωμένα μέλη του ή ομάδες μελών) δράσεις για την προσέλκυση των νέων μέχρι 18 ετών στο χώρο της τεχνολογίας και την εκπαίδευση τους σε σχετικά θέματα. Μία πρώτη δράση που οργανώθηκε με συμμετοχή μελών της κοινότητας το καλοκαίρι του 2015 και επαναλαμβάνεται το καλοκαίρι του 2016 είναι το JCrete4Kids που είναι μια ημερίδα προγραμματισμού και πληροφορικής για παιδιά (περισσότερες πληροφορίες: https://prezi.com/zx0dri7oujfa/jcrete4kids/ ). Η κοινότητα ενδιαφέρεται να συνεχίσει την δράση της σε αυτό το κομμάτι και είναι σημαντικό να συμπεριληφθεί στο στρατηγικό σχεδιασμό του Δήμου, η εκπαίδευση των νέων σε θέματα τεχνολογίας και προγραμματισμού, οι εκδηλώσεις που θα μπορούσαν να λάβουν χώρα, η  προσέγγιση νέων και επαγγελματιών της τεχνολογίας (mentoring), η παρουσία σε αυτούς των δυνατοτήτων εξέλιξης και η γνωριμία τους με σχετικές δραστηριότητες.

## Πρόταση 5: Εμπειρία μαζικών μετακινήσεων
Σε αυτό τον τομέα υπάρχει ένα μεγάλο πρόβλημα που πρέπει να αναδείξουμε, χωρίς να αποφύγουμε τη σύγκριση με άλλες πόλεις.
* **Λεωφορεία**: Ενώ στο Στρατηγικό Σχέδιο για την Έξυπνη Πόλη βλέπουμε αναφορές σε έξυπνες στάσεις, θα θέλαμε να δούμε προτάσεις σχετικά με το περιβάλλον εντός των λεωφορείων για τη βελτίωση της ποιότητας των μετακινήσεων κατά τη διάρκεια της μετακίνησης. Χαρακτηριστικό παράδειγμα αποτελεί η μη ύπαρξη ακυρωτικών μηχανημάτων εντός των λεωφορείων, κάτι που υποχρεώνει τους χρήστες να κόβουν πολλές φορές διπλό εισιτήριο για μία μετακίνηση με ανταπόκριση. Αυτό είναι ένα αρνητικό χαρακτηριστικό που μόνο στις μετακινήσεις του Ηρακλείου έχουμε συναντήσει.
* **Ταξί**: Υπάρχουν πλέον σύγχρονες πλατφόρμες με αντίστοιχα mobile apps για την καλύτερη επικοινωνία των ταξί και των πελατών τους (πχ TaxiBeat, TaxiPlon κ.α.), με πολύ επιτυχημένα αποτελέσματα εφαρμογής σε άλλες περιοχές όπως η Αθήνα. Ο πελάτης μπορεί να καλέσει ταξί χωρίς να το ψάξει στο δρόμο, χωρίς επιπλέον επιβάρυνση, ενώ γνωρίζει τον οδηγό και μπορεί ακόμα και να επιλέξει ταξί σύμφωνα με τις παροχές του (όπως πχ ύπαρξη φορτιστή κινητού κ.α.) ή μπορεί ακόμα και να κλείσει ραντεβού. Αυτό έχει σαν αποτέλεσμα την αύξηση της ποιότητας των μετακινήσεων και την πιο υγιή σχέση και επικοινωνία οδηγού και πελάτη. Αντίστοιχα στο Ηράκλειο ο τρόπος για να καλέσεις ταξί είναι αποκλειστικά μέσω τηλεφώνου με extra χρέωση 2€. Τέλος, στο Ηράκλειο η μεταφορά με ταξί σε απόσταση 3χμ από το κέντρο της πόλης υπόκεινται σε χρέωση διπλής ταρίφας, το οποίο μπορεί να είχε μια λογική πριν 20 χρόνια, αλλά με την επέκταση της πόλης τα τελευταία αυτά χρόνια, η χρέωση θα πρέπει να επανεξεταστεί.
* Συνολικά, στα ΜΜΜ του Ηρακλείου η ποιότητα παροχής υπηρεσιών είναι χαμηλή και θα ήταν σημαντικό να δοθεί η δυνατότητα στους χρήστες των μέσων να καταθέτουν τα σχόλια και τις παρατηρήσεις τους (reviews) προς αυτά για τη βελτίωση της ποιότητας των μετακινήσεων, σε κάποιο σύστημα ή ηλεκτρονική πλατφόρμα.

## Πρόταση 6: Γενικός Κανονισμός για την Προστασία Δεδομένων Προσωπικού Χαρακτηρα
Το Μάιο του 2018 τίθεται σε εφαρμογή ο Γενικός Κανονισμός για την Προστασία Δεδομένων της Ευρωπαικης Ενωσης ο οποίος θεσπίζει κανόνες που αφορούν την προστασία των φυσικών προσώπων έναντι της επεξεργασίας δεδομένων προσωπικού χαρακτήρα, προστατεύει θεμελιώδη δικαιώματα και ελευθερίες, και ειδικότερα το δικαίωμά τους στην προστασία των προσωπικών τους δεδομένων.

Για τους σκοπούς του παρόντος κανονισμού νοούνται ως «δεδομένα προσωπικού χαρακτήρα»: κάθε πληροφορία που αφορά ταυτοποιημένο ή ταυτοποιήσιμο φυσικό πρόσωπο («υποκείμενο των δεδομένων»)· το ταυτοποιήσιμο φυσικό πρόσωπο είναι εκείνο του οποίου η ταυτότητα μπορεί να εξακριβωθεί, άμεσα ή έμμεσα, ιδίως μέσω αναφοράς σε αναγνωριστικό στοιχείο ταυτότητας, όπως όνομα, σε αριθμό ταυτότητας, σε δεδομένα θέσης (GPS), σε επιγραμμικό αναγνωριστικό ταυτότητας ή σε έναν ή περισσότερους παράγοντες που προσιδιάζουν στη σωματική, φυσιολογική, γενετική, ψυχολογική, οικονομική, πολιτιστική ή κοινωνική ταυτότητα του εν λόγω φυσικού προσώπου.

Σύμφωνα με τον Κανονισμό, τα δεδομένα προσωπικού χαρακτήρα θα πρεπει να:

1. Υποβάλλονται σε σύννομη και θεμιτή επεξεργασία με διαφανή τρόπο σε σχέση με το υποκείμενο των δεδομένων («νομιμότητα, αντικειμενικότητα και διαφάνεια»).
2. Συλλέγονται για καθορισμένους, ρητούς και νόμιμους σκοπούς και δεν υποβάλλονται σε περαιτέρω επεξεργασία κατά τρόπο ασύμβατο προς τους σκοπούς αυτούς· η περαιτέρω επεξεργασία για σκοπούς αρχειοθέτησης προς το δημόσιο συμφέρον ή σκοπούς επιστημονικής ή ιστορικής έρευνας ή στατιστικούς σκοπούς δεν θεωρείται ασύμβατη με τους αρχικούς σκοπούς σύμφωνα με το άρθρο 89 παράγραφος 1 («περιορισμός του σκοπού»).
3. Είναι κατάλληλα, συναφή και περιορίζονται στο αναγκαίο για τους σκοπούς για τους οποίους υποβάλλονται σε επεξεργασία («ελαχιστοποίηση των δεδομένων»).
4. Είναι ακριβή και, όταν είναι αναγκαίο, επικαιροποιούνται· πρέπει να λαμβάνονται όλα τα εύλογα μέτρα για την άμεση διαγραφή ή διόρθωση δεδομένων προσωπικού χαρακτήρα τα οποία είναι ανακριβή, σε σχέση με τους σκοπούς της επεξεργασίας («ακρίβεια»),διατηρούνται υπό μορφή που επιτρέπει την ταυτοποίηση των υποκειμένων των δεδομένων μόνο για το διάστημα που απαιτείται για τους σκοπούς της επεξεργασίας των δεδομένων προσωπικού χαρακτήρα· τα δεδομένα μπορούν να αποθηκεύονται για μεγαλύτερα διαστήματα, εφόσον θα υποβάλλονται σε επεξεργασία μόνο για σκοπούς αρχειοθέτησης προς το δημόσιο συμφέρον, για σκοπούς επιστημονικής ή ιστορικής έρευνας ή για στατιστικούς σκοπούς, εφόσον εφαρμόζονται τα κατάλληλα τεχνικά και οργανωτικά μέτρα που απαιτεί ο παρών κανονισμός για τη διασφάλιση των δικαιωμάτων και ελευθεριών του υποκειμένου των δεδομένων («περιορισμός της περιόδου αποθήκευσης»).
5. Υποβάλλονται σε επεξεργασία κατά τρόπο που εγγυάται την ενδεδειγμένη ασφάλεια των δεδομένων, μεταξύ άλλων την προστασία τους από μη εξουσιοδοτημένη ή παράνομη επεξεργασία και τυχαία απώλεια, καταστροφή ή φθορά, με τη χρησιμοποίηση κατάλληλων τεχνικών ή οργανωτικών μέτρων («ακεραιότητα και εμπιστευτικότητα»).

Δεδομένων των ανωτέρω, και πολλών άλλων περιορισμών που επιβάλονται, θα πρέπει να δωθεί ιδιαίτερη προσοχή στη συλλογή και επεξεργασία δεδομένων από τους εμπλεκόμενους φορείς και ό,τι συστήματα υλοποιηθούν, ώστε να διασφαλισθεί πλήρης συμμόρφωση με τον Κανονισμό.

Το πλήρες κείμενο του Κανονισμού βρίσκεται στο http://eur-lex.europa.eu/legal-content/EN/TXT/?uri=consil:ST_5419_2016_INIT.
